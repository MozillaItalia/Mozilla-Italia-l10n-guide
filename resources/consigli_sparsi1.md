### Quando tradurre e quando no

In presenza di un traducente accettabile, Mozilla Italia preferisce sempre a fare uso dei termini italiani e a promuoverli in rete sfruttando la sua posizione rilevante per abituare l’utente a un linguaggio non impoverito dall’uso di anglicismi.

Alcuni esempi: community \> comunità; network \> rete di contatti; report \> resoconto ecc.

Anche i neologismi usati colloquialmente sono da evitare il più possibile nella lingua scritta.

Es. cliccare \> fare clic (senza k); postare \> pubblicare un articolo / un post;

\
\

Caso a parte sono i nomi propri, di prodotti o eventi. Quando esiste un traducente italiano ufficiale di un prodotto, va usato quello (es. il programma di visualizzazione Anteprima (Preview) nel Mac), altrimenti si lascia la versione originale.

Nota: i nomi di associazioni o prodotti coperti da trademark vanno riportati esattamente come scritti nella grafia ufficiale.

es. JavaScript e non Javascript o Java Script; PayPal e non Paypal o Pay Pal.

In caso di prodotti o eventi Mozilla, dato che la facoltà di decidere spetta a noi, si valuterà insieme di caso in caso se tenere l’originale o localizzarlo.

Altri casi particolari:

-I nomi di cariche all’interno di un’organizzazione sono spesso titoli molto specifici e creati ad hoc, di cui è difficile o impossibile rendere un esatto **** corrispondente in italiano. Per cui, se all’interno di un discorso CEO può essere tradotto presidente, in assenza di contesto (es. in caso di liste di nomi) le cariche vanno lasciate in inglese.

-La documentazione per sviluppatori contenente nomi di tecnologie nuove o sconosciute per cui non si è ancora affermato un traducente in lingua italiana. Inoltre gli sviluppatori in genere si muovono in un ambito internazionale, quindi va a loro vantaggio conoscere più il termine internazionale che quello italiano.

\
\

\

### Maiuscole o minuscole 

Differenze inglese-italiano nell’uso delle maiuscole

Aggettivi:

In inglese gli aggettivi di nazionalità vanno sempre con la maiuscola (es. the Italian community), tale norma non si applica invece in italiano (es. la comunità italiana).

\
\

Titoli:

In inglese viene scritta in maiuscola ogni parola del titolo portatrice di un significato semantico (in pratica verbi, sostantivi, aggettivi, ma non preposizioni e congiunzioni).

es. How to Contribute in the Italian Community

In italiano si scrive in maiuscolo solo la prima lettera del titolo (e ovviamente i termini che vanno scritti indipendentemente in maiscolo come nomi propri, acronimi ecc).

es. Come contribuire nella comunità italiana

\
\

N.B. I titoli NON terminano con “.”

\
\

Regola della casa: Web/Internet.

Quando intesi come sostantivi li mettiamo maiuscoli:

es. Salviamo il Web; Internet è una risorsa per tutti

Quando intesi come attributi vanno invece minuscoli:

es. sito web; connessione internet

\
\

### Libertà stilistiche e calchi linguistici 

Ogni lingua possiede il suo modo peculiare di strutturare una frase, per cui nelle traduzioni tecniche non bisogna esitare a rigirare una frase quando questa azione la renderebbe più comprensibile o scorrevole.

Ecco alcune modifiche che possono evitare i calchi linguistici dall’inglese e rendere la traduzione italiana più chiara e scorrevole.

\
\

Lunghezza delle frasi

L’inglese è notoriamente una lingua che preferisce periodi semplici e collegati paratatticamente. L’italiano è, al contrario, una lingua famosa per il periodare lungo e complesso, in cui prevale la subordinazione. Ne consegue che a volte trasponendo l’inglese all’italiano il periodo che risulta appare fin troppo “elementare”, spezzettato. Per evitare questo effetto può essere utile unire due periodi brevi in uno più lungo, quando possibile evidenziandone il nesso logico con una proposizione subordinata. Questo darà al discorso un senso di continuità e renderà più facile seguire il filo logico del discorso.

\
\

Lessico

Altra caratteristica dell’inglese è la preferenza per un lessico generico, un buon esempio del quale sono i phrasal verbs che uniscono a verbi comuni una preposizione per dargli un nuovo significato, anche quando per quello stesso significato esisterebbe un verbo più specifico (es. “sign up” per register, “sign in” per access).

In italiano questa scelta stilistica viene interpretata come povertà lessicale. Per questo è preferibile utilizzare i termini più puntuali possibili (accedi vs. entra; invia vs. manda, sviluppare/progettare software invece di costruire, creare ecc.), senza scadere ovviamente in un linguaggio ingessato o pedante.

È comunque sempre buona norma non abusare dei verbi generici come fare, esserci, dare e dei “sostantivi ombrello” come cosa, fatto ecc.

\
\

Anche negli aggettivi ci sono gusti diversi. In inglese si noterà un massiccio uso di “great”, “powerful”, “best” per descrivere qualsiasi prodotto, iniziativa o persona. `In italiano sono aggettivi molto generici e danno un'idea di povertà lessicale. Per un testo di buona qualità troviamo meglio sostituire questo generico "potente" con una caratteristica più precisa che specifichi la qualità in cui una cosa è "potente". Per esempio un programma "potente" potrebbe essere, a seconda del singolo caso, performante, o versatile, o completo, o stabile, o flessibile ecc.`

\
\

`In ultimo bisogna evitare le trappole dei “false friends” (parole straniere che somigliano a termini esistenti italiani, ma hanno un significato diverso). Alcuni di essi sono:`

`-submit (es. submit your add-on for review): non sottomettere (assoggettare qualcuno al proprio volere) ma sottoporre (ad esame), o a seconda dei casi anche inviare o caricare.`

`-application (es. send your application at the following email address): attenzione al contesto, il software è un’applicazione, quando si fa``domanda per essere presi a`` un progetto si dice candidatura.`

`-excited (es. we are all excited for the upcoming release of Firefox): non “eccitato”, termine dalle conotazioni sessuali o comunque esagerate, ma “entusiasta” (es. siamo entusiasti della nuova versione), o a seconda dei casi “impaziente” (sono impaziente che esca la nuova versione), “orgoglioso” (siamo orgogliosi di presentare la nuova versione) ecc.`

\
\

Diatesi

Certi usi inglesi del passivo risultano in una traduzione italiana inutilmente macchinosa, specialmente quando si stanno scrivendo istruzioni complesse. In questi casi è preferibile capovolgere la diatesi trasformando la forma passiva in attiva per maggiore chiarezza.

es. la struttura base può essere modificata \> È possibile modificare la struttura base

\
\

Tema della frase

Un altro accorgimento che facilita il lettore è cercare di mettere l'informazione più importante (o tema) all'inizio della frase. Specialmente quando il testo descrive una procedura lunga e complessa, l'utente deve essere messo in condizioni di determinare subito quale sia l’argomento trattato.

Da evitare per esempio, una spiegazione di tre righe con in fondo “per cancellare il tuo account”. Per risultati ottimali è meglio seguire la formula \*Se ti interessa questo risultato\* \> \*esegui questa procedura\*, piuttosto che \*esegui questa procedura\* \> \*se ti interessa questo risultato\*.

es. Completa l'orientamento online per essere abilitato. \> Per essere abilitato completa l'orientamento online

\
\

### Punteggiatura 

La virgola

Una differenza importante per quanto riguarda la virgola è che inglese viene utilizzata unitamente alle congiunzioni (es. for safety, privacy, and freedom on the Web), mentre in italiano una esclude l’altra (es. per la sicurezza, la privacy e la libertà sul Web).

Eccezione va fatta naturalmente per il discorso degli incisi (es. se Marco si lascerà scappare il nostro segreto, e sono sicuro che prima o poi lo farà, saremo tutti nei guai fino al collo).

\
\

Il punto

Un accorgimento da adottare in presenza di virgolette, URL o mail:

La sequenza .”. è da evitare. Dunque, qualora si verificasse, si toglie il punto all’interno delle virgolette lasciando solo quello esterno.

es. Gli risposi: “Ora puoi andare.”. \> Gli risposi “Ora puoi andare”.

Se dietro a email e URL, un punto potrebbe essere interpretato come parte di essi e indurre in errore l’utente. Se URL o email si trovano a fine frase e poi c’è un a capo, meglio omettere il punto finale.

\
\

Il punto esclamativo

Nello stile Mozilla Italia sono da dosare con parsimonia. Gli avvisi di sistema inglesi ne sono pieni, ma in italiano li evitiamo.

es. Error 404: page not found!

Errore 404: pagina non trovata.

\
\

L’apostrofo

L’apostrofo “dritto” (Mac: tasto “?” + tasto maiscolo) è utilizzato anche nel codice, per questo può causare conflitti. Meglio dunque utilizzare l’apostrofo curvo (Mac: tasto “3”+alt+maiuscolo).

Errori più comuni per l’apostrofo:

un’altro \> un altro (e simili casi di articolo indet. + maschile).

Qual’è \> Qual è (in realtà il dibattito tra i linguisti italiani è ancora aperto, ma per uniformità stilistica scegliamo di adottare la versione priva di apostrofo)

\
\

Le virgolette

Per la stessa ragione dell’apostrofo, preferiamo alle virgolette dritte (Mac: tasto 2 + maiuscolo), quelle curve (Mac: virgoletta d’apertura tasto 2 + alt, di chiusura tasto 2 + alt + maiusc)

\
\

I puntini di sospensione

Molti premono semplicemente il tasto “.” tre volte in successione. In realtà i puntini hanno la loro combinazione di tasti (MAC: tasto “,” + alt). Questo accorgimento diventa particolarmente utile in caso di limitazione dei caratteri (es. Twitter): infatti “…” viene contaggiato come un solo carattere.

\
\

I trattini

Occorre fare una distinzione tra il trattino corto “-” e il trattino lungo “–” (Mac: “-” + alt).

Il trattino corto va utilizzato esclusivamente come trait d’union in un composto formato da due parole, senza spazi in mezzo.

Nota: certe parole che inizialmente erano composti col trattino, sono tanto entrate nell’uso che possono venire scritte senza.

Esempi sono le parole email, multipiattaforma.

\
\

Il trattino lungo è usato per gli incisi, o comunque per separare due frasi, e va sempre preceduto e seguito da uno spazio.

Il trattino lungo viene molto usato in inglese, ma non è altrettanto comune in italiano. Quando possibile è meglio sostituirlo con un altro segno di punteggiatura appropriato al caso.

es. Firefox – The browser that puts privacy at the first place

Firefox: il browser che mette la privacy al primo posto.

\
\

es. Firefox – the browser that puts privacy at the first place – is now availble for Android.

Firefox, il browser che mette la privacy al primo posto, è ora disponibile per Android.

\
\

