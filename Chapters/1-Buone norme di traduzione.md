# Norme redazionali di Mozilla Italia

### Ortografia
#### Punteggiatura
##### La virgola
Una differenza importante per quanto riguarda la virgola è che inglese viene utilizzata unitamente alle congiunzioni, mentre in italiano una esclude l’altra.

es.
>EN: For safety, privacy, and freedom on the Web
<br>IT: Per la sicurezza, la privacy e la libertà sul Web).

Eccezione va fatta naturalmente per il discorso degli incisi.

>es. Se Marco si lascerà scappare il nostro segreto, e sono sicuro che prima o poi lo farà, finiremo tutti nei guai fino al collo.

##### Il punto
Le sequenza `.”.`, `.).` e simili sono considerate graficamente sgradevoli e pertanto da evitare.

Dunque, qualora si verificassero, si omette il punto all’interno delle virgolette o parentesi lasciando solo quello esterno.
es.
>Sì: Gli risposi “Ora puoi andare”.
<br>No: Gli risposi: “Ora puoi andare.”.

Il punto va anche evitato alla fine dei titoli.

es.
>Sì: La guida di localizzazione di Mozilla Italia
<br>No: La guida di localizzazione di Mozilla Italia.

##### Il punto esclamativo
Nello stile Mozilla Italia è da dosare con parsimonia. Gli avvisi di sistema inglesi ne sono pieni, ma in italiano li evitiamo.

es.
>EN: Error 404: page not found!
<br>IT: Errore 404: pagina non trovata.

##### L’apostrofo
L’apostrofo “dritto” (Mac: `? + Maiusc`) è utilizzato anche in vari tipi di codice, per questo può causare conflitti. Meglio dunque utilizzare l’apostrofo curvo (Mac: `3 + alt + Maiusc`).

Errori più comuni per l’apostrofo:
>Sì: un altro
<br>No: un'altro

e simili casi di articolo indeterminativo + maschile.

> Sì: Qual è
<br>No: Qual’è

In realtà il dibattito tra i linguisti italiani è ancora aperto, ma per uniformità stilistica scegliamo di adottare la versione priva di apostrofo.

##### Le virgolette
Per la stessa ragione dell’apostrofo, preferiamo alle virgolette dritte (Mac: `2 + Maiusc`), quelle curve (Mac: virgoletta d’apertura  `2 + alt`, di chiusura `2 + alt + Maiusc`)

##### I puntini di sospensione
Molti premono semplicemente il tasto `.` tre volte in successione. In realtà i puntini hanno la loro combinazione di tasti (MAC: `, + alt`).

Questo accorgimento diventa particolarmente utile in caso di limitazione dei caratteri, per esempio nei *tweet* di Twitter: infatti “…” viene conteggiato come un solo carattere.

##### I trattini
Occorre fare una distinzione tra il trattino corto `-` e il trattino lungo `–` (Mac: `- + alt`).

Il trattino corto va utilizzato esclusivamente come *trait d’union* in un composto formato da due parole, senza spazi in mezzo.

**N.B.** Alcuni vocaboli, che inizialmente erano composti da due parole distinte col trattino, sono tanto entrate nell’uso che possono venire scritte senza.
Esempi sono le parole

>e-mai / email
<br>multi-piattaforma / multipiattaforma.

Il trattino lungo è usato per gli incisi, o comunque per separare due frasi, e va sempre preceduto e seguito da uno spazio.

Il trattino lungo viene molto usato in inglese, ma non è altrettanto comune in italiano. Quando possibile è meglio sostituirlo con un altro segno di punteggiatura appropriato al caso.

es.
>EN: Firefox – The browser that puts privacy at the first place
<br>IT: Firefox: il browser che mette la privacy al primo posto.

oppure

>EN: Firefox – the browser that puts privacy at the first place – is now availble for Android.
<br>IT: Firefox, il browser che mette la privacy al primo posto, è ora disponibile per Android.

#### Maiuscole e minuscole
Le regole della maiuscola sono diverse in italiano e in inglese.
Ecco alcuni esempi di vocaboli scritti sempre con la maiuscola in inglese ma non in italiano:

| Vocaboli | Inglese | Italiano |
| --- | --- |
|Nomi dei giorni della settimana:|Monday, Tuesday, Wednesday ecc.|lunedì, martedì, mercoledì ecc.|
|Nomi dei mesi|January, February, March ecc.|gennaio, febbraio, marzo ecc.|
|Aggettivi di nazionalità| English, Italian, Chinese|italiano, inglese, cinese ecc.|

##### Regola della casa: Web/Internet
Quando intesi come sostantivi li mettiamo maiuscoli:

es.
>Salviamo il Web
<br>Internet è una risorsa per tutti

Quando intesi come attributi vanno invece minuscoli:

es.
>sito web
<br>connessione internet


##### Titoli
In inglese nei titoli viene scritta in maiuscola ogni parola del titolo portatrice di un significato semantico (in pratica verbi, sostantivi, aggettivi, ma non preposizioni e congiunzioni).

In italiano si scrive in maiuscolo solo la prima lettera del titolo (e ovviamente i termini che vanno scritti indipendentemente in maiuscolo come nomi propri, acronimi ecc).

es.
>How to Contribute in the Italian Community
<br> Come collaborare nella comunità italiana

**N.B.** I titoli *non* terminano mai con `.`


### Libertà stilistiche e calchi linguistici
Ogni lingua possiede il suo modo peculiare di strutturare una frase, per cui nelle traduzioni tecniche non bisogna esitare a rigirare una frase quando questa azione la renderebbe più comprensibile o scorrevole.
Ecco alcune modifiche che possono evitare i calchi linguistici dall’inglese e rendere la traduzione italiana più chiara e scorrevole.

#### Lunghezza delle frasi
L’inglese è notoriamente una lingua che preferisce periodi semplici e collegati paratatticamente.

L’italiano è, al contrario, una lingua famosa per il periodare lungo e complesso, in cui prevale la subordinazione.

Ne consegue che a volte traducendo dall’inglese all’italiano, il periodo che risulta appare fin troppo “elementare”, spezzettato.

Per evitare questo effetto può essere utile unire due periodi brevi in uno più lungo, quando possibile evidenziandone il nesso logico con una proposizione subordinata. Questo darà al discorso un senso di continuità e renderà più facile seguirne il filo logico.

#### Lessico
##### Verbi
Altra caratteristica dell’inglese è la preferenza per un lessico generico, un buon esempio del quale sono i *phrasal verbs* che uniscono a verbi comuni una preposizione per dargli un nuovo significato, anche quando per quello stesso significato esisterebbe un verbo più specifico.

es.
>register / sign up
<br>access / sign in

In italiano questa scelta stilistica viene interpretata come povertà lessicale. Per questo è preferibile utilizzare i termini più puntuali possibili senza scadere ovviamente in un linguaggio ingessato o pedante.

es.
>accedi vs. entra
<br>invia vs. manda
<br>sviluppare/progettare (un software) invece di costruire, creare ecc.

È comunque sempre buona norma non abusare dei verbi generici come fare, esserci, dare e dei “sostantivi ombrello” come cosa, fatto ecc.

##### Aggettivi
Anche negli aggettivi ci sono gusti diversi. In inglese si noterà un massiccio uso di “great”, “powerful”, “best”, “awesome” per descrivere qualsiasi tipo di prodotto, iniziativa o persona.

In italiano sono aggettivi molto generici e danno un'idea di povertà lessicale. Per un testo di buona qualità troviamo meglio sostituire questo generico “potente” con una caratteristica più precisa che specifichi la qualità in cui una cosa è “potente”.

Per esempio un programma “potente” potrebbe essere, a seconda del singolo caso, performante, o versatile, o completo, oppure stabile, o ancora flessibile ecc.

##### False friends
In ultimo bisogna evitare le trappole dei *false friends* (parole straniere che somigliano a termini esistenti italiani, ma hanno un significato diverso). Alcuni di essi sono:
- submit:
non sottomettere (assoggettare qualcuno al proprio volere) ma sottoporre (ad esame), o a seconda dei casi anche inviare o caricare.
>es. submit your add-on for review

- application:
attenzione al contesto! Il software è un’applicazione, quando si fa domanda per essere presi a un progetto si dice candidatura.
>es. send your application at the following email address

- excited: non “eccitato”, termine dalle connotazioni sessuali o comunque esagerate, ma “entusiasta” (es. siamo entusiasti della nuova versione), o a seconda dei casi “impaziente” (sono impaziente che esca la nuova versione), “orgoglioso” (siamo orgogliosi di presentare la nuova versione) ecc.
>es. we are all excited for the upcoming release of Firefox

#### Diatesi
Certi usi inglesi del passivo risultano in una traduzione italiana inutilmente macchinosa, specialmente quando si stanno scrivendo istruzioni complesse.

In questi casi è preferibile capovolgere la diatesi trasformando la forma passiva in attiva per maggiore chiarezza.

es.
>La struttura base può essere modificata.

diventa

>È possibile modificare la struttura base.

#### Tema della frase
Un altro accorgimento che facilita il lettore è cercare di mettere l'informazione più importante (o tema) all'inizio della frase.

Specialmente quando il testo descrive una procedura lunga e complessa, l'utente deve essere messo in condizioni di determinare subito quale sia l’argomento trattato.

Da evitare, per esempio, una spiegazione di tre righe con in fondo “per cancellare il tuo account”. Per risultati ottimali è meglio seguire la formula:

*Se ti interessa questo risultato* > *esegui questa procedura*,

piuttosto che

 *esegui questa procedura* > *se ti interessa questo risultato*.

 es.
>Completa l'orientamento online per essere abilitato.

diventa

>Per essere abilitato completa l'orientamento online.

### Quando tradurre e quando no
#### Nomi comuni
In presenza di un traducente accettabile, Mozilla Italia preferisce sempre fare uso dei termini italiani e promuoverli in rete sfruttando la sua posizione rilevante per abituare l’utente a un linguaggio più consapevole del significato dei termini e non impoverito dall’uso di anglicismi.

Alcuni esempi:
> community > comunità
> <br>network > rete di contatti
> <br>report > resoconto ecc.

Anche i neologismi usati colloquialmente sono da evitare il più possibile nella lingua scritta.

Es.
> cliccare > fare clic (senza k)
> <br>postare > pubblicare un articolo / un post

#### Nomi propri
Caso a parte sono i nomi propri, di prodotti o eventi. Quando esiste un traducente italiano *ufficiale* di un prodotto, va usato quello, altrimenti si lascia la versione originale, senza inventarsi un nome italiano che potrebbe non essere riconosciuto dall’utente finale.

> es. il programma predefinito di visualizzazione Preview nel Mac nel locale italiano è Anteprima.
<br> Invece il programma di elaborazione video iMovie rimane iMovie anche in Italiano.

**N.B.** I nomi di associazioni o prodotti coperti da *trademark* vanno riportati esattamente come scritti nella grafia ufficiale.

es.
>JavaScript e non Javascript o Java Script
><br>PayPal e non Paypal o Pay Pal

In caso di prodotti o eventi Mozilla, dato che l’associazione ha voce in capitolo sulla decisione, si valuterà insieme di caso in caso se tenere l’originale o localizzarlo.

#### Casi particolari:
I nomi di cariche all’interno di un’organizzazione sono spesso titoli molto specifici e creati ad hoc, di cui è difficile o impossibile rendere un esatto corrispondente in italiano. Per cui, se all’interno di un discorso CEO può essere tradotto presidente, in assenza di contesto (es. in caso di liste di nomi) le cariche vanno lasciate in inglese.


Può essere utile lasciare in lingua inglese la documentazione per sviluppatori contenente nomi di tecnologie nuove o sconosciute per cui non si è ancora affermato un traducente in lingua italiana. Inoltre gli sviluppatori in genere si muovono in un ambito internazionale, quindi va a loro vantaggio conoscere più il termine internazionale che quello italiano.
