# Guida di localizzazione di Mozilla Italia

Benvenuto alla guida redatta dal team di localizzazione di Mozilla Italia.

Siamo un gruppo di volontari, appassionati del mondo della traduzione e dell’*open source*, che dedicano il proprio tempo libero a rendere accessibili per gli utenti italiani i prodotti, gli eventi e i valori fondanti di [Mozilla](https://www.mozilla.org).

### La guida

Si tratta di un’opera collaborativa, frutto del dialogo aperto tra localizzatori senior e nuovi volontari che si affacciano per la prima volta al mondo della traduzione, esperti linguistici, tecnici informatici e “semplici” utenti.  
Abbiamo scelto questo approccio proprio per creare una documentazione a tutto tondo, in grado di includere diversi punti di vista ed esigenze.

La guida è nata come un manuale per raccogliere tutte le nozioni necessarie ai nuovi volontari che aspirano ad entrare a far parte del team di localizzazione di [Mozilla Italia](https://www.mozillaitalia.org).

Nella veste più ampia di membri della comunità Mozilla, abbracciamo e facciamo nostra la filosofia “open”, secondo cui le conoscenze e le risorse sono un bene comune, di cui tutti possono usufruire e a cui ciascuno può apportare miglioramenti.

Per questo invitiamo i colleghi localizzatori di altre lingue e comunità a utilizzare liberamente questa guida, integrandola ed adattandola alle proprie esigenze per creare una propria versione personalizzata che meglio si adatti ai meccanismi interni e al metodo di lavoro delle loro comunità.

Allo stesso modo, chiunque lo desideri, può contribuire a rendere questo documento sempre più completo e inclusivo, partecipando alla stesura delle future versioni su [GitHub](https://github.com/MozillaItalia/Mozilla-Italia-l10n-guide/).


### Mozilla Italia

[Mozilla Italia](https://www.mozillaitalia.org) è un gruppo di volontari che si propone di rendere i prodotti, le iniziative e i valori di Mozilla fruibili per gli utenti italiani e rappresenta la comunità Mozilla di riferimento per l'Italia.
Le sue principali attività sono il supporto agli utenti di Firefox e degli altri prodotti Mozilla e la localizzazione di programmi, siti web e documentazione.

La localizzazione è un’attività di cui andiamo particolarmente fieri: siamo tra i team di localizzazione più attivi in Mozilla, e riusciamo a mantenere un livello qualitativamente elevato e coerente grazie al talento e alla passione dei nostri volontari.  
Mozilla Italia è sempre alla ricerca di nuovi membri a cui passare la torcia per continuare la sua fiera e lunga tradizione nel campo della localizzazione, della promozione e del supporto ai prodotti e alla filosofia Mozilla.

### Il team di localizzazione

Quali sono i requisiti per entrare a far parte del team di localizzazione di Mozilla Italia?

- una buona padronanza della lingua inglese e **un’ottima** padronanza della lingua italiana;

- interesse per il mondo dell’*open source* (non serve una laurea in scienze informatiche o un curriculum da sviluppatore: molti dei nostri migliori traduttori sono partiti come semplici utenti soddisfatti di Firefox!)

- impegno a seguire nel tempo il progetto di traduzione preso in carico, nonché a uniformarsi alle norme redazionali di Mozilla Italia.

### Collaborare come volontario
Mozilla Italia è una comunità composta da volontari, per cui non esigiamo prestazioni a livello professionale. Tuttavia chiediamo ai membri del team di osservare una certa condotta.

##### Aggiornamento dei progetti

Proprio come i software, la documentazione, le pagine web e i loro contenuti sono in continuo aggiornamento. Così anche le loro traduzioni devono essere aggiornate.

Nel caso della traduzione di singoli articoli, come SUMO o MDN, oppure di progetti web secondari come Thimble, chi si propone per tradurli si prende anche l’impegno di controllare periodicamente i futuri aggiornamenti.

Anche negli altri casi, in cui vari traduttori si alternano in un progetto, la condizione ideale rimane sempre una collaborazione continuativa in cui un traduttore segue i progetti Mozilla nel tempo approfondendone via via la conoscenza.

##### Coerenza di stile

Nella traduzione tecnica, così come all’interno di tutte le organizzazioni con un’identità ben definita, un principio fondamentale da osservare è la coerenza stilistica e terminologica.

Contenuti diversi devono osservare registri stilistici diversi (uno stile impersonale per la documentazione tecnica, uno più *user friendly* e accattivante per i siti web).
Per giunta il nome dello stesso prodotto o funzione deve essere uguale in tutti i progetti correlati.  
Per questo non è sufficiente scegliere una qualsiasi traduzione “giusta”, ma occorre effettuare un’accurata ricerca terminologica nella memoria di traduzione Mozilla per scoprire come il termine è stato reso nelle traduzioni precedenti.

##### Revisione

La qualità elevate e costante delle traduzioni di Mozilla Italia deriva dal processo di revisione (detto in gergo QA) a cui sono sottoposte tutte le traduzioni prima di essere pubblicate.

Pertanto, dopo aver terminato la traduzione, il traduttore ha il diritto e dovere di rimanere disponibile durante il QA.

Il traduttore e il revisore sono alleati che collaborano per offrire all’utente finale il testo migliore possibile. Il loro rapporto è costruttivo, mai critico o antagonistico.  
Quando un revisore suggerisce una modifica, è buona norma tenerla in considerazione. Se il traduttore non è soddisfatto della correzione, può offrire un’alternativa diversa, che tenga però conto dei problemi che gli sono stati fatti notare.

##### Rintracciabilità

Siamo riconoscenti per il tempo e le energie che i volontari riversano nella causa di Mozilla e non pretenderemo mai più dell’impegno che loro stessi decidono di donarci.

Tuttavia per organizzare i progetti e rispettare le scadenze, abbiamo bisogno di conoscere lo stato generale di disponibilità dei nostri collaboratori.  
Per questo a ogni volontario è richiesto di fornire un contatto valido (email, account sul [forum](https://forum.mozillaitalia.org) o di GitHub ecc.) e di avvisare quando prevedono di interrompere la collaborazione per un lungo periodo.

#### Ringraziamenti
La maggior parte dei contenuti di questa guida proviene dalla documentazione raccolta durante gli anni grazie alla passione e alla dedizione dei membri della [comunità di volontari di Mozilla Italia](https://forum.mozillaitalia.org/).



#### Glossario
Un piccolo glossario dei termini ricorrenti in questa guida.

-  **anglicismo**
    Parola originaria della lingua inglese entrata nell’uso italiano. L’ambito informatico ne è ricco.

-  **anglofilia**
    Propensione verso tutto ciò che concerne la lingua inglese. Spesso sfocia nella tendenza a sostituire espressioni italiane con il loro equivalente inglese anche dove non strettamente necessario.

-  **calco linguistico**
    Parola o locuzione, formata ricalcando il modello della lingua di partenza. In traduzione talvolta è un processo consapevole per creare un neologismo, ma più spesso è sintomo di una resa maldestra.

-  **falsi amici** Vocaboli presenti in due lingue, molto simili nella forma ma diversi nel significato, dunque ingannevoli. Es. *ingenuity* che in italiano non significa *ingenuità* ma *ingegno*.

-  **l10n**
    Abbreviazione di *localization* (L-[ocalizatio=10 caratteri]-N), ovvero “localizzazione”.

- **linee guida di localizzazione**
    Insieme di convenzioni linguistiche e stilistiche da osservare per rendere uniforme e coerente la documentazione all’interno dello stesso progetto o organizzazione.

-  **lingua di partenza / di arrivo**
    Rispettivamente le lingua dalla quale e verso la quale si svolge la traduzione.

-  **localizzazione**
    Processo di traduzione che pone particolare rilevanza sull’adattamento culturale al luogo della lingua di arrivo.

-  **memoria di traduzione (Translation Memory)**
    Un database contenente stringhe di testo con la relativa traduzione. Può essere usata per aiutare la traduzione umana o come base per quella automatica.

-  **neologismo**
    Parola formatasi recentemente, di solito per esigenza di identificare nuove tecnologie, fenomeni e scoperte. Es. *cliccare* da *click*

-  **open source**
    Codice sorgente di un software liberamente analizzabile, modificabile e riutilizzabile da chiunque. Movimento tecnologico che sottostà tale scelta, basato sul principio della condivisione della conoscenza e delle risorse per il progresso comune.

-  **QA**
    Acronimo di *quality assurance* (“garanzia di qualità”). Processo di revisione di una traduzione per conformarla a determinati standard qualitativi.

-  **stringa**
    Una “stringa” di testo è l’unità di traduzione minima. Può essere composta indifferentemente da una semplice parola come “Salva”, così come da un lungo paragrafo. Vari strumenti di traduzione suddividono i contenuti da tradurre in stringhe per gestirli in modo più efficiente.

-  **tag (marcatore)**
    In vari tipi di sintassi, come HTML o *markdown*, è una combinazione di caratteri che istruisce il software di visualizzazione su come formattare il  testo, attribuendogli proprietà particolari (grassetto, colore, collegamento ipertestuale ecc.). *Non* è traducibile.

-  **traducente**
    L’equivalente di una parola in un’altra lingua; vocabolo che può essere usato per tradurre un termine.

-  **traduttore senior**
    Per semplicità in questa guida faremo riferimento con questo termine ai traduttori che hanno già avuto esperienze di collaborazione a lungo termine in una comunità di localizzatori, coordinandosi con altri membri.

-  **traduttore volontario**
    Persona, con buona padronanza di almeno due lingue (o almeno della lingua materna e che sappia usare e contestualizzare il risultato di una traduzione automatica), che dedica il proprio impegno e tempo libero a rendere i contenuti di organizzazioni non a scopo di lucro disponibili per gli utenti di lingue diverse.

-  **traduzione automatica (Machine Translation)**
    Processo di traduzione eseguito automaticamente da un software. Un celebre esempio è Google Translate.

#### Licenza

<a rel="license" href="https://creativecommons.org/licenses/by/4.0/"><img alt="Licenza Creative Commons" style="border-width:0" src="https://i.creativecommons.org/l/by/4.0/88x31.png" /></a>  
Quest’opera è distribuita con Licenza <a rel="license" href="https://creativecommons.org/licenses/by/4.0/">Creative Commons Attribuzione 4.0 Internazionale</a>.
