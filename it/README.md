# Guida di localizzazione di Mozilla Italia

Ti ringraziamo per aver aperto la guida redatta dal team di localizzazione di Mozilla Italia.

Siamo un gruppo di volontari, appassionati del mondo della traduzione e dell’*open source*, che dedicano il proprio tempo libero a rendere accessibili per gli utenti italiani i prodotti, gli eventi e i valori fondanti di [Mozilla](https://www.mozilla.org) .

#### La guida
Si tratta di un’opera collaborativa, frutto del dialogo aperto tra localizzatori senior e nuovi volontari che si affacciano al mondo della traduzione, esperti linguistici, tecnici informatici e “semplici” utenti.<br>
Abbiamo scelto questo approccio apposta per includere più punti di vista ed esigenze possibili.

La guida è nata come un manuale per raccogliere tutte le nozioni necessarie ai nuovi membri che entrano nel team di localizzazione di [Mozilla Italia](https://www.mozillaitalia.org) (un gruppo di volontari dediti a tradurre prodotti e attività di Mozilla per gli utenti italiani).

Tuttavia, da veri [Mozilliani](https://mozillians.org) ci rifacciamo alla filosofia “open”, secondo cui le conoscenze e le risorse sono un bene comune, di cui tutti possono usufruire e a cui ciascuno può apportare miglioramenti.

Per questo invitiamo i colleghi localizzatori di altre lingue e comunità a fare uso di questa guida, integrandola ed adattandola alle proprie esigenze per creare un metodo di lavoro personalizzato.

Allo stesso modo, chiunque lo desideri, può contribuire a rendere questo documento sempre più completo e inclusivo, partecipando alla stesura delle future versioni su [GitHub](https://github.com/kitsunenosaraT/Mozilla-Italia-l10n-guide/).


#### Mozilla Italia

[Mozilla Italia](https://www.mozillaitalia.org) è la comunità dei sostenitori italiani di Mozilla.
Le sue principali attività sono il supporto agli utenti di Firefox e degli altri prodotti Mozilla e la localizzazione di programmi, siti web e documentazione.

La localizzazione è un’attività di cui andiamo particolarmente fieri: siamo una delle comunità più attive, con una traduzione qualitativamente alta e coerente, grazie al talento e alla passione dei nostri volontari.<br> Siamo sempre in cerca di nuovi membri a cui passare la torcia per continuare la nostra fiera tradizione.

#### I volontari del team di localizzazione
Quali sono i requisiti per entrare a far parte del team di localizzazione di Mozilla Italia?

* buona padronanza della lingua inglese, *ottima* padronanza della lingua italiana;

* interesse per il mondo dell’*open source* (non serve una laurea in scienze informatiche o un curriculum da sviluppatore, molti dei nostri migliori traduttori sono partiti come semplici utenti soddisfatti di Firefox!)

* impegno a seguire nel tempo il progetto di traduzione che ti è stato affidato, e ad aderire alle linee guida di localizzazione di Mozilla Italia.

Mozilla Italia è una comunità composta da volontari, per cui non pretendiamo un impegno professionale. Tuttavia ci aspettiamo che i membri del team seguano una certa condotta.

###### Aggiornamento dei progetti

Proprio come i software, le pagine web e i loro contenuti sono in continuo aggiornamento. Così anche le loro traduzioni devono essere aggiornate.

Quando la traduzione di un nuovo contenuto non è disponibile, esso appare in lingua inglese, compromettendo l’esperienza dell’utente finale.<br>
Per questo, una volta che ci si offre volontari per un progetto, è fondamentale controllare settimanalmente gli aggiornamenti.

###### Coerenza di stile

Nella traduzione tecnica, così come nelle organizzazioni con un’identità ben definita, un principio fondamentale da osservare è la coerenza stilistica e terminologica.

Contenuti diversi devono osservare registri stilistici diversi (uno stile impersonale per la documentazione tecnica, uno più *user friendly*  e accattivante per i siti web).
Per giunta il nome dello stesso prodotto o funzione deve essere uguale in tutti i progetti collegati. <br>Per questo di fronte a un termine, non basta scegliere una traduzione “giusta”, ma occorre adeguarlo alla terminologia delle traduzioni precedenti.

###### Revisione

La qualità elevate e costante delle traduzioni di Mozilla Italia deriva dal processo di revisione (detto in gergo QA) a cui sono sottoposte tutte le traduzioni prima di essere pubblicate.

Il traduttore e il revisore sono alleati che collaborano per offrire all’utente finale il testo migliore possibile. Il loro rapporto è costruttivo, mai critico o antagonistico.<br>
Quando un revisore suggerisce una modifica, è buona norma tenerla in considerazione. Se il traduttore non è soddisfatto della correzione, può offrire un’alternativa diversa, che tenga però conto dei problemi che gli sono stati fatti notare.

###### Rintracciabilità

Siamo riconoscenti per il tempo e le energie che riversi nella causa di Mozilla e non pretenderemo mai più dell’impegno che tu stesso decidi di donarci.

Tuttavia per organizzare i progetti e rispettare le scadenze, abbiamo bisogno di conoscere lo stato generale di disponibilità dei nostri collaboratori. <br>
Per questo ti chiediamo di fornirci un contatto valido (email, account sul [forum](https://forum.mozillaitalia.org) o sui social network, ecc.) e di avvisarci quando prevedi di interrompere la collaborazione per un lungo periodo.

#### Ringraziamenti
La maggior parte dei contenuti di questa guida proviene dalla documentazione raccolta durante gli anni grazie alla passione e alla dedizione dei membri della [comunità di volontari di Mozilla Italia](https://forum.mozillaitalia.org/)



#### Glossario
Un piccolo glossario dei termini specifici ricorrenti in questa guida.

**l10n**<br>Abbr. di *localization* (L-[ocalizatio=10 caratteri]-N), ovvero “localizzazione”.

**linee guida di localizzazione**<br>Insieme di convenzioni linguistiche e stilistiche da osservare per rendere uniforme e coerente la documentazione all’interno dello stesso progetto o organizzazione.  

**localizzazione**<br>Processo di traduzione che pone particolare rilevanza sull’adattamento culturale al luogo della lingua di arrivo.

**open source**<br>Codice sorgente di un software liberamente analizzabile, modificabile e riutilizzabile da chiunque. Movimento tecnologico che sottostà tale scelta, basato sul principio della condivisione della conoscenza e delle risorse per il progresso comune.

**QA**<br>Acronimo di *quality assurance* (“garanzia di qualità”). Processo di revisione di una traduzione per conformarla a determinati standard qualitativi.

**stringa**<br>Una “stringa” di testo è l’unità di traduzione minima. Può essere composta indifferentemente da una semplice parola come “Salva” come da un lungo paragrafo. Vari strumenti di traduzione suddividono i contenuti da tradurre in stringhe per gestirli in modo più efficiente.

**traduttore senior**<br>Per semplicità in questa guida faremo riferimento con questo termine ai traduttori che hanno già avuto esperienze di collaborazione a lungo termine in una comunità di localizzatori, coordinandosi con altri membri.

**traduttore volontario**<br>Persona, con buona padronanza di almeno due lingue, che dedica il proprio impegno e tempo libero a rendere i contenuti di organizzazioni non a scopo di lucro disponibili per gli utenti di lingue diverse.

#### Licenza

<a rel="license" href="http://creativecommons.org/licenses/by/4.0/"><img alt="Licenza Creative Commons" style="border-width:0" src="https://i.creativecommons.org/l/by/4.0/88x31.png" /></a><br />Quest’opera è distribuita con Licenza <a rel="license" href="http://creativecommons.org/licenses/by/4.0/">Creative Commons Attribuzione 4.0 Internazionale</a>.
